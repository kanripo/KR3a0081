# -*- mode: mandoku-view; -*-
#+TITLE: 居業錄
#+DATE: 2015-08-24 23:00:20.988649
#+PROPERTY: ID KR3a0081
#+PROPERTY: BASEEDITION WYG    
#+PROPERTY: JUAN 跋
<pb:KR3a0081_WYG_009-1a>¶
　居業錄䟦¶
夫學者將以適於用也自聖學失眞卑者溺於功利髙¶
者涉於𤣥虛其所論著非不侈然仁義性命之談然其¶
行不掩總之無當於用安所稱實學哉國朝理學若河¶
東薛氏餘干胡氏兩先生者剸志聖賢之道粹然一出¶
於正學問宗㫖大較符合説者謂河東致位館閣立朝¶
事業彰明較著餘干一布衣耳終其身讀書講學無所¶
表見於天下天下亦私竊疑之謂漫衍未効孰與功見¶
<pb:KR3a0081_WYG_009-1b>¶
言信噫是非知先生之學者先生之學身心内外一主¶
於敬自夫婦居室之近以至於應接事物進退古今確¶
然有不可易之見淵然有不可窮之用嘗自勵曰誠敬¶
旣立本心自存力行旣久全體皆仁舉而措之家齊國¶
治聖賢之能事畢矣此實先生身有之故言之親切而¶
有味也堯舜之道巍然煥然不過起於兢業一心謂敬¶
為齋居黙坐有體無用者舛矣葢修己此敬安人安百¶
姓此敬第得時行道則為敬事羣居類聚則為敬業耳¶
<pb:KR3a0081_WYG_009-2a>¶
藉令畧本體而惟功業之程則九合一匡非不焜燿一¶
時何曾西深鄙之不屑與同日語哉彼其闇於聖賢大¶
學之道即建樹鏗鍧終涉粗迹無標之影無源之流君¶
子何取焉先生敦本尚實誠有用之學與河東易地皆¶
然惜也不獲一試其志誠可悲己居業錄舊有刻嵗久¶
字板漶漫中丞李公學宗正脉以興起斯文為己任於¶
先生之學有深契焉大懼曲學亂眞而是書不傳也以¶
余生近先生之居亟命訂之因求遺本補正遂為完書¶
<pb:KR3a0081_WYG_009-2b>¶
刻成綴數語於末簡萬厯壬辰鄱陽陳文衡䟦¶
